袖拂仙風上翠微，山禽窺我怪儒衣。巖編石室真奇趣，煙蓋雲幢似遠圍。彩筆不隨仙子去，青峰空伴野雲飛。我來續就承天賦，鐵笛一聲橫鶴歸。
落筆古仙峒，天開一段奇。林深雲掛搭，石亂路委蛇。彷彿禪僧骨，糊塗墨客詩。何當了公事，相與問仙期。
石聳虛巖接太虛，百千年稱定光居。未知天上何方有，應是人間別地無。香風影裏迎新魄，梵唄聲中見落暉。自恨勞生名利役，不能來此共忘機。
五載飛鷹迅，孤蹤病馬羈。望東嘗把酒，傾蓋便論詩。玉在山俱潤，泉寒練正垂。二雛方刷翼，行矣陟天池。
地脈流香出翠微，不關傳說是耶非。寒風隠隠鳴松澗，急溜潺潺瀉石磯。此日無鸞飛碧落，當年有女著青衣。閑將陸羽茶經較，只載中泠一甕歸。
又作巴陵縣，南州舊有聲。未憑湘水綠，能似長官清。笛冷君山月，帆輕夏浦晴。五言多好句，顔杜減詩名。
一舸寒江上，梅花共別離。不來相送處，愁有獨歸時。去夢千峰遠，爲官三歲期。思君難可見，新集見君詩。
秋氣清如水，推篷夜不眠。蘆花新有鴈，莎葉尚鳴蟬。心向征途老，詩憑物景全。漁童看月上，吹笛柁樓前。
去作嚴光郡，前爲列宿官。水程趨闕近，豐歲得民安。公暇行隨鶴，宵寒卧聽灘。千峰臨舊榭，曾約野人看。
江城過一雨，秋氣入宵濃。蛩響移砧石，螢光出瓦松。月遲將近曉，角盡即聞鍾。又起行庭際，思君恨幾重。
客至啟幽戶，筍鞋行曲廊。潮侵坐禪石，雨潤讀經香。古硯傳人遠，新篁過塔長。城中如火熱，此地獨清凉。
白下嚴州近，崎嶇昔未經。年豐山米賤，溪涸石苔腥。一月無新句，千岑役瘦形。人家今畏虎，未晚戶先扃。
一生嫌世俗，不向市中居。既是未攀桂，却堪同釣魚。疾除禪老藥，詩答野人書。又說成丹鼎，吾生媿不如。
行李衝冰雪，途程半是船。去從人乞米，歸要海成田。遇景因開畫，思茶自掬泉。好風名舶趠，相候立江邊。
好別無愁思，風霜一歲殘。去因貧事迫，歸有暮年安。遠水維舟晚，青山遶舍寒。又誰憐靜者，得句不同看。
頻年遊闕下，近日喜言歸。及我成行役，與君還別離。夢長忘路遠，計拙任人非。楊柳塘何處，要看題壁詩。
隻影微陽外，青山自鬰盤。未經千里遠，欲寄一書難。堠碣苔侵字，魚塘水過欄。西風吹樹葉，不問客衣單。
游遠令人瘦，思君甚渴饑。恨無如意事，懶乞送行詩。帝陌喧車馬，王門守鹿貔。何時借僧榻，切勿負幽期。
住近容成洞，歸來髮未霜。出騎隨駕馬，晴曬入朝裳。收帖重開畫，煎茶即當觴。詩書難得力，戎力重清漳。
雲駁天初霽，携兒下短篷。數莖歸髮白，一袖俗塵空。日子差潮候，秋容在蓼叢。江神應念我，平穩不生風。
世事已無營，翛然物外形。野蔬僧飯潔，山葛道衣輕。掃葉燒茶鼎，標題記藥瓶。敲門舊賓客，稚子會相迎。
古殿清燈冷，虛堂葉掃風。掩關人迹外，得句佛香中。鶴睡應無夢，僧談必悟空。坐驚窗欲曉，片月在林東。
當時廊廟去，此地也成空。草木多年換，兒孫近代窮。無言傷末俗，久立慕高風。梅福神僊者，新知是婦翁。